与高适薛据同登慈恩寺浮图
岑参 〔唐代〕
塔势如涌出，孤高耸天宫。登临出世界，磴道盘虚空。突兀压神州，峥嵘如鬼工。四角碍白日，七层摩苍穹。下窥指高鸟，俯听闻惊风。连山若波涛，奔凑似朝东。(凑一作：走；似一作：如)青槐夹驰道，宫馆何玲珑。(馆一作：观)秋色从西来，苍然满关中。五陵北原上，万古青濛濛。净理了可悟，胜因夙所宗。誓将挂冠去，觉道资无穷。
https://so.gushiwen.cn/shiwenv_14f186d50948.aspx
